Publication Date: February 21, 2011

Le attività assistenziali di una unità operativa neurochirurgica, sia essa un reparto, una sala operatoria o una sezione di terapia intensiva, sono molteplici così come le patologie che vi vengono trattate. ANIN ha voluto fornire il proprio contributo al fine di uniformare procedure che, ancor oggi, differiscono a seconda della realtà territoriale. Oltre all'assistenza infermieristica ai pazienti con tumori cerebrali o spinali o con patologie cerebro-vascolari gli autori descrivono l'assistenza al traumatizzato cranico e al politraumatizzato. A tal riguardo, un capitolo è dedicato al servizio di soccorso avanzato 118 che svolge un ruolo fondamentale nella gestione del trauma cranico e del politrauma fin dalle prime fasi di intervento extra-ospedaliero. Largo spazio viene dato alla descrizione dell'assistenza infermieristica nelle principali procedure diagnostiche, mentre il nursing in fase riabilitativa è presentato nella parte finale del volume. Ogni infermiere che presta la propria opera in una sezione di neurochirurgia, in sala operatoria neurochirurgica o in un soccorso avanzato 118 troverà in questo pratico manuale uno strumento utile allo svolgimento delle proprie attività.
