Mo Yan / Det röda fältet

En ung kvinna förs i bärstol genom den kinesiska landsbygden till sitt bröllop. Hon ska giftas bort med brännvinsfabrikantens son, som är spetälsk.
Tre dagar efter bröllopet mördas han. En av männen som bar bärstolen blir hennes älskare.
De skapar sig ett liv i byn vid brännvinsbränneriet, kring vilket oändliga fält av mörkröd sorghum breder ut sig, det sädesslag som försörjer bränneriet och även ger bönderna deras dagliga bröd.
Men under de turbulenta 1920- och 1930-talen med fattigdom och banditväsende är tillvaron osäker. Paret konfronteras med både banditer och myndigheter, men står liksom alla andra inför sin största prövning då japanerna ockuperar området och varje dag blir en kamp för överlevnad.

Det röda fältet är en märklig väv av kärlek och grymhet, blod och poesi. Romanen, som väckte sensation när den gavs ut i Kina 1987, blev den kinesiske författaren Mo Yans (f. 1955) internationella genombrott och har även filmatiserats.
Mo Yans böcker utspelar sig i ett på samma gång vackert och störande universum. Här återvänder han än en gång till sin hemtrakt Gaomi nordöstra socken, vilken i romanen beskrivs som "den vackraste och fulaste, ovanligaste och vanligaste, heligaste och mest depraverade, hjältemodigaste och uslaste, mest stordrickande och hetast älskande platsen i hela världen".

Nobelpriset i litteratur år 2012 tilldelas den kinesiske författaren Mo Yan "som med hallucinatorisk skärpa förenar saga, historia och samtid".
Svenska Akademiens prismotivering


Antal CD: 13 CD
Uppläsare: Torsten Wahlund
Speltid: Ca 17 timmar