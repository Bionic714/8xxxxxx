Fra Wikipedia: 

"Fante-Anne er en norsk stumfilm fra 1920 regissert av Rasmus Breistein. Filmen bygger på en bondefortelling av Kristofer Janson fra 1868.
Fante-Anne regnes av enkelte som starten på det nasjonale gjennombruddet i den norske filmkultur.[1] Dette var forøvrig den første norske filmen med profesjonelle skuespillere. I motsetning til tidligere filmer laget i Norge, hadde Fante-Anne også profesjonelle aktører i alle ledd bak kamera. Det er dessuten verdt å merke seg at den er en av få norske klassikere fra denne perioden med nordmenn som bidragsytere i alle ledd, da norsk film ofte var laget av svensker, dansker og tyskere. Fante-Anne kan dermed regnes som den første norske helaftens spillefilm av profesjonell karakter.
Filmen utnyttet det norske landskapet og bondelivsstilen hvor filmens handling finner sted. Filmen var den første hvor Kommunernes Filmcentral A/S og landets kinoeiere engasjerte seg i filmproduksjonen. Fante-Anne var starten på den over tredve år lange karrieren til Rasmus Breistein, en av de største norske regissørene på 1900-tallet.

Handling: 
Den foreldreløse jenta, Anne, blir oppdratt av familien Storlein på en storgård. Da sønnen i familien sviker sitt løfte om å leve sammen med henne og gifter seg med en annen, setter hun, drevet av sjalusi, fyr på huset på gården. En annen gutt, Jon, som elsker henne, tar på seg skylden for brannstiftingen, og må sone flere års straffarbeide på Akershus festning. Da han slipper ut, møter Anne ham ved porten, og de reiser til Amerika sammen for å begynne et nytt liv."