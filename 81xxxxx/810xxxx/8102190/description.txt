Tv-serie om Hanne Wilhelmsen, Anne Holts detektivfigur, fra 1997. 4 deler. Regi: Carl Jørgen Kiønig. I hovedrollen: Kjersti Elvik

Basert på boken med samme navn. Fra leserglede.com: 

"Blind gudinne er boken som startet det hele for Anne Holt. Den aller første boken i serien om Hanne Wilhelmsen, den karismatiske, snartenkte, handlekraftige kvinnelige krimheltinnen til Anne Holt. Jeg må vel neste få lov til å si ”vår alles kjære Hanne Wilhelmsen”. For det dreier seg jo om en av de mest kjente og kjære norsk krimseriene.

Blind gudinne var boken Anne Holt fikk sitt store og svært velfortjente gjennombrudd med. Ikke bare solgte den godt – hun ble også tildelt Rivertonprisen for beste norske kriminalroman for 1994 for boken. Og senere, i 1997, dukket boken også opp som en spennende og populær TV-serie. Vi snakker altså om en ganske ekstraordinær debutbok!

Og ekstraordinær er den sannelig. Jeg har nettopp lest den på nytt og må bare konstatere at den er fremragende. Plottet er stort og ambisiøst for en debutant – det dreier seg drap, narkotika og organisert kriminalitet forankret i de aller høyeste maktsirkler.

Det starter med at en forretningsadvokat finner er småforbryter drept. Det fortsetter med at den dreptes advokat blir drept, noe som ikke akkurat er vanlig i narkotikarelaterte drapssaker. Og etter hvert som Hanne Wilhelmsen etterforsker saken sammen med politiadjutant Håkon Sand, fremkommer informasjon som får de to til å begynne å lure på om de står overfor en narkotikaliga ledet av en advokat!

Historien i Blind gudinne er full av handling og fortelles med stor fortellerglede og et drivende språk av Anne Holt. Og bokens hovedpersoner er jo også, som vi alle vet nå i dag, to svært interessante og veldig levende karakterer som sterkt bidrar til å gjøre dette til noe langt mer enn en vanlig debutbok. Jeg storkoste meg med denne boken. Om du ikke har lest den – og kanskje til og med om du allerede har det – bør du koste på deg å lese den nå. Blind gudinne er rett og slett ganske stor, med en flott historie, spenning og massevis av små underholdende og treffsikre kommentarer!" 