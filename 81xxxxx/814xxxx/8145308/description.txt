Småstadspolisen Rick Grimes blir skjuten och hamnar i koma, en dryg månad senare vaknar han upp på ett övergivet sjukhus. Hans familj är borta, hans hemstad ser ut som en krigszon och verkar ha övergivits i all hast. Men det är inte det värsta, det går omkring halvruttna människor överallt, människor som borde vara döda men som ändå lever, de är "levande döda", de är hungriga och farliga. Snart får Rick reda på att något slags virus har spridit sig, ett virus som förvandlar människor till zombier. All media har upphört att sända och civilisationen har fallit samman. Rick måste nu försöka hitta sin familj och överleva i denna fasansfulla värld där döden lurar överallt. Men kanske är inte de levande döda det värsta hotet, utan rent av de människor som fortfarande lever.