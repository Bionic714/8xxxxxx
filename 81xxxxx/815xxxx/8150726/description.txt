Zes jaar geleden was Patricia Perquin een ambitieuze vrouw van midden dertig. Ze had een leuke vriend, een droombaan in de creatieve sector, een fijne familie en veel vrienden. Maar haar relatie ging uit, en Patricia stortte zich in het nachtleven. Zonder het te beseffen raakte ze in een mum van tijd koopverslaafd en bouwde ze een schuld op van anderhalve ton. Een vriendin suggereerde de prostitutie om haar schulden af te betalen. No way, dacht ze. Maar drie weken later stond ze op de Amsterdamse Wallen. Achter een raam.
Achter het raam op de Wallen is het ware verhaal van Patricia, een slimme en zelfstandige vrouw, die vrijwillig koos voor een beroep dat met raadsels en vooroordelen is omgeven. Het laat het leven op de Wallen zien zoals het is, soms hilarisch, soms ronduit weerzinwekkend.
Achter het raam op de Wallen begon als feuilleton in Het Parool en het Algemeen Dagblad, waar het binnen korte tijd talk of the town was; vele media sprongen er direct bovenop. Maar wat er in dat feuilleton stond, is slechts een fractie van het complete verhaal. Patricia Perquin beschrijft de ins en outs van de betaalde liefde van binnenuit, met een scherpe pen. Maar bovenal gunt zij de lezer een blik in haar ziel en laat zij zien wat haar ervaringen met haar deden.

Patricia Perquin werkte, voordat zij in de prostitutie terechtkwam, in de mediawereld, waar ze erg succesvol was.


