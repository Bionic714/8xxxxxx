Un documentario per la salute pubblica

Il documentario di Marie-Monique Robin http://www.arte.tv/fr/1912794.html ha suscitato in me una serie di interrogativi, che sono poi diventati motivo di vera e propria angoscia, riassumibile in una sola domanda: com’è possibile? Come ha fatto la Monsanto, azienda emblematica dell’agrochimica mondiale, a commettere errori così gravi e a immettere sul mercato prodotti tanto nocivi per la salute umana e per l’ambiente? Come ha fatto ad andare avanti come se niente fosse, sempre più consapevole della propria influenza (e della propria fortuna), con una storia punteggiata di eventi così drammatici? Com’è riuscita a dissimulare tranquillamente i fatti e a tradire il mondo intero? E come ha fatto a mantenere intatte le proprie attività nonostante le pesanti condanne giudiziarie che l’hanno colpita e i divieti posti su alcuni suoi prodotti, dopo avere causato danni irreversibili?
Questo documentario svela una realtà che fa male agli occhi e stringe il cuore, quella di un’azienda arrogante che sfrutta con disinvoltura il dolore delle vittime e la distruzione degli ecosistemi. Una pagina dopo l’altra, il mistero si svela. Si vede prosperare un’impresa la cui storia «costituisce un modello di aberrazione in cui si è impantanata la società industriale». Si stenta a crederci, ma la dimostrazione è chiara e fa capire da dove la Monsanto tragga la propria potenza, come le sue menzogne abbiano avuto la meglio sulla verità e perché molti suoi prodotti, presentati come miracolosi, si siano spesso rivelati un incubo. Nel momento in cui l’azienda nordamericana mostra un’ambizione ancora più «totalizzante» che in passato – imponendo gli organismi geneticamente modificati (OGM) ai contadini e ai consumatori di tutto il mondo –, questo libro autorizza a domandarsi, finché è ancora possibile, se possiamo permettere alla Monsanto di tenere in pugno (e in provetta) il futuro dell’umanità e di imporre un nuovo ordine agricolo mondiale.
Non sono solito credere alla teoria del complotto, e non penso che l’operato delle aziende sia sistematicamente machiavellico. Ammettiamo pure che i benefici relativi al progresso scientifico implichino il disordine come base dell’ordine. Ma qui non c’è nessun ordine! Nonostante l’immagine di benefattrice dell’umanità rivendicata dall’azienda e gli inevitabili imprevisti della ricerca scientifica, il bilancio è deprimente.