Hvor langt er du villig til å gå for å beskytte dem du elsker? Hazel Bannocks datter er bortført av somaliske pirater. Hun ber elitesoldaten Hector Cross om hjelp. De er begge fast bestemt på å ta loven i egne hender om det er det som skal til. 

Handlingen i Wilbur Smiths nye roman er som tatt rett ut av nyhetsbildet: Islamistisk terror og sjørøveri utenfor Somalia må gi tapt for en handlekraftig oljemagnat og hennes handlekraftige sikkerhetssjef. Sjelden har vi lest en så underholdende thriller som De som er i storm og fare. Her får vi et stort persongalleri servert på ett fat: en sterk og vakker heltinne, en egenrådig helt, velutstyrte somaliske pirater, hevngjerrige muslimer, tafatte amerikanske presidenter og maktbegjærlige forretningsmenn som ikke går av veien for å starte krig på egen hånd. Wilbur Smith har på imponerende vis fornyet sitt forfatterskap og skriver en underholdningsthriller fra vår egen høyteknologiske tid, en tidsalder som er skapt for dramatiske hendelser og raske avgjørelser. At både actionscenene og elskoven er mer utagerende og blodtørstig enn vi noensinne har lest fra denne forfatterens hånd, hører naturlig med. 

Det som kanskje gjør størst inntrykk i denne boken, utenom selve spenningsmomentene (for de er flere), er beskrivelsene av levekårene til de innfødte i Somalia, fattigdommen og mangelen på mat, de grusomme offentlige henrettelsene og hvordan folk generelt behandles i mindre privilegerte land. Alt dette som en kontrast til det luksuriøse vestlige livet hovedpersonene i boken lever. Vi får også et troverdig innblikk i piratenes base i Somaliabukta, hvor flere utenlandske skip og seilbåter kapres og bringes inn. Man lurer unektelig på om Wilbur Smith har funnet ut ting som i hvert fall ikke er allment kjent. 

De som er i storm og fare er en så voldsomt anlagt bok at man tenker på den i lang tid etterpå. Det er kanskje bare ren underholdning og vår helter Hazel og Hector balanserer muligens på grensen for det som er menneskelig mulig noen ganger, men du verden, så underholdende dette er! Internasjonal storpolitikk og barbarisk blodhevn, eventyrlig romantikk og blodtørstige overgrep, denne boken har det definitivt alt sammen.