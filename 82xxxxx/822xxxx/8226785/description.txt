Salme ved reisens slutt er, i likhet med Falketårnet, en spesiell og flott roman. Med denne romanen fikk Erik Fosnes Hansen et internasjonalt gjennombrudd. Og han mottok også Riksmålsprisen for den i 1990. I 1998 ble den nominert til den internasjonale IMPAC-prisen. Boken handler i utgangspunktet om den siste turen til Titanic, men er bredt anlagt og ser på mange måter på Titanics skipbrudd som slutten på en tidsepoke.

Boken forteller historien om syv musikere som seilte med Titanic i de skjebnesvangre aprildagene i 1912. De var fremragende musikere på verdens mest moderne passasjerskip der kun det beste var godt nok. Deres jobb var å underholde de reisende. Og det gjorde de: da skipet gikk under spilte de salmer og ragtime.

Men hvem var de? Hvorfor sluttet de ikke å spille? Erik Fosnes Hansen forteller og drar opp bilder og historier fra deres tidligere liv samtidig som han forteller historien om Titanics siste reise. Vi tas med inn i slummen i London, vi opplever St. Petersburgs bakgater, Wiens kaféer og Romas torv. Og vi møter musikerne som de er – for eksempel den unge Leo Lewenhaupt, som var et vidunderbarn på fiolin før århundreskiftet, og nå er en fallert båtmusiker og narkotikavrak, men som likevel kan spille på mesternivå. Vi møter også engelske Jason Coward, en medisinerstudent som ble kapellmester, østerrikeren og jødegutten David Bleiernstern, den italienske dukketeater- og fiolinvirtuosen Petronious Witt, samt den russiske fiolinisten Alexander Bjezhnikov. Det er flotte, gripende og rørende fortellinger om kjærlighet, skuffelser, død, rikdom og fortvilelse.

Salme ved reisens slutt er en flott og underholdende roman med et stort bakteppe. Historiene er svært velskrevne og levende, og fortelles med mye varme. Romanen er full av stoff, den er nærmest et overflødighetshorn. Det er en stor og klok roman – en bok av den typen som maner til ettertanke.