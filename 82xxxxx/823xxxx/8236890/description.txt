När Göran Borg inte surfar på en blogg för fotbollsnördar tänker han på sin exfru Mia. Karriären har gått i stå, hårfästet klättrar målmedvetet uppåt och byxlinningen spänner över magen. Sina vuxna barn träffar han bara sporadiskt och nu lär det dröja ett tag till, eftersom de ska på semester till Thailand med sin mamma och hennes nye, välbärgade man. När ett tröstlöst vinterregn vräker ner över Malmö och Göran Borg är på väg till det enahanda jobbet på informationsföretaget undrar han om livet kan bli så mycket tristare. Det kan det.

Han kan till exempel få sparken, luras iväg på en charterresa till Indien, drabbas av galopperande turistdiarré och lämnas ensam att dö på ett sjabbigt hotellrum i Jaipur.

Men så knackar det på dörren och in stiger Yogendra Singh Thakur, Yogi kallad. En indisk textilexportör i sina allra bästa och mest underbara år, om han får uttrycka det själv. Yogi tar med Göran på en yttre och inre resa till Indiens myllrande huvudstad New Delhi.

Delhis vackraste händer är en lika rolig som drabbande bok om hur det överrumplande mötet med Indien och med den oväntade kärleken tvingar en bitter medelålders man att omvärdera både sig själv och sin syn på andra.