Norges beste Ibsen-filmatisering i regi av Sverre Udnæs. 

NRK1

Skjebnedrama på Østråt

Et mørkt kapittel i norsk historie danner bakgrunnen for Ibsens drama, som NRK viser i Sverre Udnæs' filmversjon i formiddag.

Året er 1528. Gustav Vasa har klart å rive Sverige løs fra trippelunionen med Danmark og Norge, der Danmark er det førende landet. Misnøyen med Danmark har bygget seg opp over lang tid, både i Sverige og Norge. I Norge blir imidlertid opprører effektivt kuet. Danske menn sitter fremdeles i nøkkelposisjoner, og den norske adel er satt ut av spill. 

Den svenske adelen ønsker seg imidlertid enn annen til å lede landet enn Gustav Vasa, og allierer seg med bønder for å gjøre opprør mot kongen. Opprørerne søker også støtte hos misfornøyde nordmenn, som ser en sjanse til å bli kvitt det danske overherredømmet. 

Maktkamp
Fru Inger (Ingerid Vardund), enke etter rikshovmester Nils Gyldenløve, er av gammel norsk adelsætt, og dermed en politisk og økonomisk maktfaktor i Norge. Det er derfor hennes støtte de svenske opprørerne først og fremst søker. 

Samtidig sender den danske kong Fredrik (Svein Scharffenberg) sin riksråd Nils Lykke (Fritz Helmuth) til Østråt for å vinne fru Ingers gunst. Dermed begynner spillet, og i løpet av én natt utspiller det seg et klassisk skjebnedrama på Østråt. Fru Inger er utsatt for et sterkt press, og valget hun treffer vil få avgjørende politiske konsekvenser for tre land.