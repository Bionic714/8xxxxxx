En gammal filmrulle från sommaren 1965 visar en fest i en lägenhet på Fersens väg i Malmö. Där syns lokala popidoler från band som Namelosers och Gonks, men också helt vanliga killar och tjejer. De flockas kring några exklusiva gäster: Mick Jagger, Keith Richards och Brian Jones från Rolling Stones - det första internationella popbandet som besöker Malmö.

40 år senare träffar filmskaparna några av gästerna på festen. Rolling Like a Stone är en dokumentärfilm om de som fick sin identitet formad under några år i mitten av 60-talet. Men det är också en film om svårigheten att åldras med sina drömmar och att leva i nuet.

I Rolling Like a Stone finns massor av aldrig tidigare visade filmbilder från 60-talets Malmö, inklusive en nyligen återfunnen film från Klubb Bongo 1965.

Filmen innehåller både musik från 60-talet med bl a The Namelosers, men också specialskriven musik av Metro Jets 


Hyllad i USA

I juni 2006 vann Rolling Like a Stone utmärkelsen Best Music Documentary Award på filmfestivalen Silverdocs i Silver Spring utanför Washington DC. Juryn – som leddes av artisten Peter Gabriel – motiverade sitt val så här:

”A gracefully shot and edited film about music and about fate and dreams and the complicated realities that display them. It takes a very specific and seemingly insignificant moment and turns it into universal human drama.”

Silverdocs är en av USA:s mest prestigefyllda dokumentärfestivaler, arrangeras av AFI (Amerikanska Filminstitutet) och Discovery Channel. 

I Silverdocs filmkatalog prisades filmen av filmskribenten Jeff Krulik:.

”A bittersweet meditation on aging and the salad days of youth, Rolling like a Stone speaks volumes of truth in one thoughtful, languid hour. If this is how documentary is done in Scandinavia, then sign me up for the satellite dish.”