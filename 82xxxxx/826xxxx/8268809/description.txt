Sverige - Himmel eller helvete, originaltitel Svezia, Inferno e Paradiso, är en italiensk mondofilm av Luigi Scattini från 1968.

Filmen visades i originalskick i TV2 28 december 1971 vilket orsakade protester från flera medverkande svenskar som ställt upp i filmen med löfte om att den aldrig skulle visas i Sverige. Klipp ur filmen visas även i Fredrik Lindströms TV-program Världens modernaste land från 2006.

Hitlåten Mah-Na-Mah-Na skrevs till filmen. Låten fick stor popularitet och den ökade i och med att den under 1970-talet användes av Mupparna vid deras uppträdande i The Ed Sullivan Show, samt i de egna programmen Sesam och Mupparna.
