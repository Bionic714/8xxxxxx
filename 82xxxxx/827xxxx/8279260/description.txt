Suomen mestari 1 on uusi yksikielinen suomen kielen alkeisoppikirja aikuisille ja nuorille. Selkeä ja  helppokäyttöinen kirja kehittää kielitaidon eri osa-alueita tehokkaasti.

Kirjan aihepiirit sijoittuvat suomenoppijan arkeen: opiskeluun, työhön, kotiin ja vapaa-aikaan. Runsaat ja monipuoliset harjoitukset sekä havainnollinen kuvitus tukevat sekä kielikurssi- että itseopiskelua.

Uudet rakenteet esiintyvät teksteissä mahdollisimman luonnollisissa käyttökonteksteissa. Kielioppiosioiden selkeyteen ja yksinkertaiseen esitystapaan on kiinnitetty erityistä huomiota. Kutakin kappaletta täydentää erillinen Puhutaan-osio, jossa käsitellään aihepiiriin liittyvää asiointikieltä ja -sanastoa. Lisäksi kirjan lopussa esitellään lyhyesti yleispuhekielen yleisimpiä piirteitä.

Eurooppalaisessa viitekehyksessä Suomen mestari 1 -oppikirja kattaa taitotason A1. Oppimateriaalipakettiin kuuluvat myös erikseen hankittavat äänite ja myöhemmin ilmestyvä opettajan opas. 

Suomen mestari 2 on aikuisille ja nuorille tarkoitettu jatko-oppikirja suomen kielen opiskeluun. Teos on jatkoa suositulle Suomen mestari 1 -oppikirjalle.

Kirja jatkaa arkipäivän viestintätilanteiden harjoittamista aihepiireinään vapaa-aika, harrastukset, luonto, matkailu, terveys, koulutus, työ ja juhlapäivät. Lisäksi harjoitellaan myös kertomaan laajemmista oman elämän kokemuksista ja käsittelemään edellä mainittuja aiheita eri aikamuodoissa. Opittu sanasto kertautuu tehokkaasti myöhempien kappaleiden harjoituksissa ja teksteissä. Runsaat harjoitukset ja havainnollinen kuvitus tukevat sekä kielikurssi- että itseopiskelua.

Suomen mestari 2 soveltuu opiskeluun yleiseurooppalaisen viitekehyksen taitotasolla A2.1. Oppikirjaa täydentää erikseen hankittava äänite.