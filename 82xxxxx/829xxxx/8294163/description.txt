In un prossimo futuro alcuni esseri umani vengono fatti nascere con un corredo genetico quasi perfetto, selezionato dai genitori su di un gruppo di cellule embrionali. Tramite questo processo è possibile prevedere in anticipo le future condizioni fisiche, di salute ed i caratteri ereditari dei nascituri. In definitiva, alcuni individui vengono generati senza imperfezioni. Tramite l'analisi del sangue e delle urine, le aziende effettuano la ricerca di personale più consono al posto di lavoro, anche se questa pratica viene dichiarata (all'apparenza) illegale. In realtà, alla luce dei fatti la società futura risulta divisa in due categorie: validi, cioè esseri dal corredo genetico perfetto, che vengono scelti per ricoprire i ruoli più prestigiosi della comunità, e non validi, ovvero persone da destinare allo svolgimento dei lavori più umili, e relegate ai margini della vita sociale.

Per scelta volontaria dei suoi genitori, Vincent viene concepito in modo naturale, senza l'intervento della scienza. Fin dalla nascita gli è stata diagnosticata la stessa debolezza cardiaca del padre che lo porterà, secondo i calcoli basati sulle sue caratteristiche genetiche, a morire prima dei trent'anni. Vincent è dunque catalogato come non valido, mentre per la nascita di suo fratello minore Anthony, i genitori richiedono i miglioramenti genetici che lo faranno catalogare come valido. Fin da piccolo Vincent sogna di diventare un astronauta e, una volta diventato adulto, abbandona la famiglia (da cui si è sempre sentito incompreso) e decide di provare ad entrare a Gattaca, l'ente aerospaziale responsabile delle missioni interplanetarie. Tuttavia, nonostante conosca praticamente a memoria tutti i libri di testo per l'esame di ammissione, sa di non poter superare l'analisi genetica che verrà effettuata sul suo sangue (il quale viene prelevato da tutte le aziende, aggirando la legge, con la scusa di un comune esame anti-droga).

Gattaca - La porta dell'universo (Gattaca) è un film del 1997 scritto e diretto da Andrew Niccol. È una pellicola di fantascienza, legata ad aspetti sociologici e psicologici, ambientata in un futuro prossimo in cui sono emerse nuove lotte di classe tra chi è nato programmato geneticamente e chi è nato con un patrimonio genetico naturale. Il film è stato accostato al filone fantascientifico del biopunk.

Il termine Gattaca è stata inventato combinando le lettere iniziali delle quattro basi azotate che compongono il DNA, l'adenina, la citosina, la timina e la guanina. Tali lettere sono anche richiamate nei titoli di coda: tutte le A, le C, le T e le G nel testo di coda sono selettivamente scritte in azzurro anziché in bianco come le altre; durante i titoli iniziali, il cast degli attori viene presentato in modo che compaia prima una lettera presente nella parola "gattaca" e poi il resto del nome.