Terminator (The Terminator) è un film del 1984 diretto da James Cameron, primo di un fortunato ciclo cinematografico.

1984. Un cyborg proveniente dal 2029 fa il suo arrivo a Los Angeles attraverso un viaggio temporale, con lo scopo di uccidere una certa Sarah Connor, una mite ragazza che si mantiene agli studi lavorando come cameriera in un diner, la quale, ignara, è destinata a diventare un giorno madre di John Connor, futuro capo di una tenace resistenza in un mondo devastato da una guerra nucleare e oramai governato da robot. Nello stesso istante sopraggiunge un essere umano, Kyle Reese, giovane combattente offertosi volontario su ordine di John Connor, onde proteggere la sua futura madre dal killer cibernetico.

Il cyborg, dotato di sembianze umane, con tessuto esterno organico, chiamato anche Terminator, non conoscendo l'identità della vittima designata, poiché tutti i documenti al riguardo sono stati persi nella guerra, inizia a uccidere sistematicamente le omonime nell'ordine in cui appaiono sull'elenco telefonico di Los Angeles. La notizia ha un'immediata eco mediatica. La protagonista nel frattempo, venuto meno un appuntamento del venerdì sera con un suo amico, è costretta a uscire da sola per agevolare la sua coinquilina, in compagnia del suo fidanzato. Sarah, cenando in una pizzeria, apprende della catena di delitti da un notiziario televisivo e consultando un elenco del telefono scopre di essere la prossima vittima. Rifugiatasi in un disco-bar - e pedinata da Kyle - tenta di allertare i suoi amici oramai raggiunti e uccisi dal Terminator, comunicando incautamente alla segreteria telefonica del suo appartamento la sua posizione. Poco dopo il killer è sul posto, a pochi passi da Sarah, con la pistola puntata, quando Kyle con una mossa spettacolare lo centra ripetutamente con un fucile a pompa di cui si è impossessato da un'autopattuglia della polizia. Il robot nonostante ciò si rialza innescando una sequela di sparatorie e inseguimenti, finché i fuggitivi riescono temporaneamente a seminarlo.

