En ung kvinna, Ros Taylor, vaknar i sin Londonlägenhet och hittar sin väninna död i 
badrummet. Polisens utredning visar att hon bragts om livet och att såväl hon som Ros 
utsatts för sexuellt övergrepp. Ros har inga minnen från kvällen före. Hon har drabbats
av minnesförlust och den troliga orsaken är att hon blivit bjuden på s k våldtäktsdrog. 
Polisutredningen leds av kommissarie Bill Thompson, som Ros får förtroende för, och under 
utredningens gång kommer hon honom nära, alltför nära. De inleder i lönndom ett sexuellt
förhållande. Bill Thompson och alla andra poliser är övertygade om att gärningsmannen är 
väninnans älskare, en betydligt äldre, förmögen och socialt väletablerad man. 
Men man har inga bevis som skulle hålla vid en rättegång. Förblindad av sina känslor för 
Bill Thompson och för att ge polisen en hjälpande hand bestämmer sig Ros för att ljuga. 
Hon pekar ut den misstänkte som döms till ett långvarigt fängelsestraff. Ros vet att 
lögnen är farlig men vad hon inte vet är att sanningen kommer att visa sig vara ännu 
farligare.

Farlig passion och ond bråd död är hörnstenarna i denna psykologiskt täta kriminalroman.
Som i ett sinnrikt pussel hittar alla bitarna sin plats först på bokens allra sista sidor.
Romanen bygger på en verklig händelse. 
 
 
Inläsare Helena Gripe
Utgiven 2005
Speltid 13,5 timmar 
 