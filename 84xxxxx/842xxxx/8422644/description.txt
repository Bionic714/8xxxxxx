Ungdom-på-glid-klassiker fylld av heterosex, homosex, sprit och våld!


Den hårdföre ungdomsbrottslingen Myggan rymmer från anstalten, stjäl en pistol, möter Laila och blir blixtförälskad. Snart är paret på flykt undan rättvisan, och Myggan blir alltmer desperat och hänsynslös. När de krockat med ett träd flyr de från polisen. Myggan skjuter en av förföljarna och kallas nu för Valla-desperadon i pressen. Laila prostituerar sig för att skaffa pengar. Tillsammans med sin homosexuelle kompis Tommy misslyckas Myggan med att råna en äldre bög. Efter ett postrån blir Myggan jagad av ett enormt polisuppbåd och flyr ner i tunnlarna där tunnelbanestationen Slussen byggs.


"Farlig frihet" var skådespelaren Arne Ragneborns regidebut. Han gjorde totalt fem långfilmer, alla med samma tema – desperat ungdom, alkoholism, våld och kriminalitet. 


"Farlig frihet" var nära att totalförbjudas av Statens Biografbyrå, som fann filmen "vara en ren spekulation i cynism".


"Filmen är en grov spekulation i ungdomsbrottslighet, homosex och annat sex och till grova lögner banaliserad socialvårdssentimentalitet. Man kan samtidigt konstatera Ragneborns överraskande färdighet med uttrycksmedlet, med stort upplagda och väl genomförda sekvenser, snabbt tempo och fräck berättelseteknik." Harry Schein, BLM
