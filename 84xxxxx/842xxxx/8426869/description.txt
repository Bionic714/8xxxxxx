Le bizzarre avventure di JoJo (ジョジョの奇妙な冒険, Jojo no kimyō na bōken?) è un manga scritto e disegnato da Hirohiko Araki, e pubblicato in Giappone sulla rivista Weekly Shonen Jump, della casa editrice Shūeisha, dal 1987 al 1999, attualmente è pubblicato sulla rivista seinen Ultra Jump. In Italia è pubblicato dalla Star Comics dal 1993 ad oggi. L'autore è attualmente al lavoro sull'ottava e penultima serie, JoJolion. Il manga è stato anche adattato in due serie di OAV complementari, realizzate tra il 1993 ed il 2001, per un totale di 13 episodi, tutti incentrati sulla terza serie. Nell'ottobre 2012 è cominciato il nuovo anime che si pone come obiettivo l'animazione di tutte le 8 serie.
La storia è articolata intorno alle peripezie della famiglia Joestar; ciascuna delle otto serie si sofferma sulle avventure di uno diverso dei suoi esponenti, e ognuna si svolge in un diverso momento storico. Tutti i protagonisti ottengono in una maniera o nell'altra il nomignolo JoJo. Il leitmotiv è il tempo, e in tutta l'opera sono presenti una quantità innumerevole di citazioni musicali, inizialmente velate e nascoste, e successivamente sempre più palesi.
Recentemente, per il venticinquesimo anniversario della serie, oltre al nuovo anime, è stato annunciato un picchiaduro per PlayStation 3 intitolato "JoJo's Bizarre Adventure: All-Star Battle", prodotto da CyberConnect2 e pubblicato da Namco Bandai.