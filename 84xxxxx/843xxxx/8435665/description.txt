David Gemmell - Legenden om dödsvandrarna

Nadirkrigaren Talismans uppdrag står skrivet i stjärnorna: han ska bege sig till Oshikai Demon-banes helgedom för att finna Alcazars ögon, de två magiska juveler som besitter kraften att ena det nadiriska folket under en ledare.

Men också andra åtrår de magiska juvelerna. I den gothiriska maktens topp befinner sig kiatzern Garen-Tsen, en tyrannisk härskaraspirant som med fasa ser hur landet närmar sig randen av inbördeskrig. Väl medveten om att tiden är knapp sänder han fem tusen gothiriska soldater till helgedomen med uppdraget att plundra graven och döda alla nadirer som vaktar den.

Det hela ser ut som ett rutinuppdrag. En tungt rustad krigshär mot en handfull vildar. Men nadirerna leds av en man som tränats i gothirernas krigsskola och som belönats med silversabeln för sin skicklighet. Dessutom har en annan man av helt andra skäl letat sig till helgedomen och beslutat sig för att ställa sig bakom nadirerna med sin fruktade yxa, Snaga. Den mannen är Druss Dödsvandraren.