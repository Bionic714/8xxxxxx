David Gemmell - Skuggornas vandrare

I tusentals år har staden Kuan Hador, en gång huvudsäte för ett stort rike, legat i ruiner. Dess historia har för länge sedan fallit i glömska, men enligt legenderna styrdes riket av onda häxmästare som kunde sammansmälta djur med människor och skapa arméer av vederstyggliga varelser. När det onda riket till sist begravdes av människor sattes staden i brand och häxmästarna och demonvarelserna flydde till en annan dimension genom en magisk port, som förseglats med mäktig trollkraft.
Sedan dess har människorna levt i tron att det onda aldrig mer kan återvända. Men bland ruinerna i den gamla staden börjar det nu jäsa i tysthet, och på olika håll uppträder en isande kall dimma som får människor och djur att dö skrikande och sedan försvinna spårlöst. Det står alltmer klart att förtrollningen som en gång utestängde demonerna nu håller på att brytas.
I biblioteket i det palats som ägs av Gråmannen, en förmögen främling med grånande hår, börjar en prästinna att söka bland de nedtecknade legenderna. Hon finner ett vagt löfte om hjälp från en armé av lersoldater som ska utkämpa en sista strid. Men var finns de? Och vem ska söka rätt på dem? Hoppet står slutligen till en liten grupp människor som ödet sammanfört i Gråmannens palats: Kysumu, den siste rajinkrigaren, Yu-Yu Liang, en dikesgrävare med hjältedrömmar och Keeva Taliana, en bondflicka om oanande förmågor. Den lilla gruppen leds av Gråmannen, vars blodiga förflutna återigen tvingas upp till ytan. För Gråmannen är den legendariske Vandraren.