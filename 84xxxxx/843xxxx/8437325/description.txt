Trigun (トライガン, Toraigan?) è un manga di Yasuhiro Nightow del 1995 inizialmente raccolto in tre tankōbon dalla Tokuma Shoten pubblicati fra il 1996 ed il 1999. Il manga è stato anche pubblicato in Italia da Dynamic Italia, ora Dynit, a partire dal 16 gennaio 2001, e successivamente riedito da Planet Manga nel 2007. Nel 1997 Shonen Captain, il magazine su cui Trigun veniva serializzato, fu chiuso, rendendo il manga incompleto. Nel 1998 è stato pubblicato Trigun Maximum, continuazione della prima serie, edito da Shonen Gahosha nella sua collana Young King OURs a partire dal gennaio del 1998, che si è concluso il 30 marzo 2007 con la pubblicazione del 102º capitolo, per un totale di 14 volumi. Una prima edizione italiana del manga, ad opera della Dynamic Italia, si è interrotta al nono numero. Nel dicembre del 2007 la Jpop ha iniziato la pubblicazione della riedizione di Maximum a partire dal primo numero, prevedendo la pubblicazione di tutti i tankōbon originali.
Nel 1998 ne è stato tratto un anime realizzato dallo studio Madhouse, composto da 26 episodi e trasmesso in patria dal network TV Tokyo. In Italia è stato trasmesso dalla rete televisiva MTV nel 2000 e pubblicato in DVD prima da Dynit, dall'8 aprile 2002 al 25 febbraio 2004, e successivamente da Shin Vision in due edizioni: in cofanetto unico (disponibile dal 21 novembre 2005) ed in un'edizione per collezionisti composta da quattro cofanetti (il primo dei quali reperibile dal 12 maggio 2006). In seguito all'acquisizione del portafoglio licenze della Shin Vision da parte della EXA Cinema i cofanetti sono stati messi in vendita nel catalogo della Fool Frame e, successivamente, dalla Dynit. A marzo 2013 la serie è stata pubblicata per la visione in streaming su internet sul sitoTV ed è ancora disponibile.
In Giappone è stato prodotto il film Trigun: Badlands Rumble, uscito nelle sale giapponesi il 24 aprile 2010.