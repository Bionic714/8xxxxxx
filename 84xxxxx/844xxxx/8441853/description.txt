Din stund på jorden av Vilhelm Moberg, i 22 delar.

Din Stund på jorden av Vilhelm Moberg, i uppläsning av Iwar Wiklander.
Med vågbrus i det ena örat och stadens sus i det andra sitter emigranten Albert Carlsson på sitt hotellrum i Kalifornien och tänker på hur hans liv gestaltat sig. Vi följer hans inre kamp och önskan om att finna sin plats och tillhörighet på jorden. Han bläddrar i sina tankar och hittar fragment av sig själv. Vi lyssnar till minnen av barndomens sorglöst ljusa och lätta dagar men får också ta del av de tunga och grå minnena av brodern Sigfrids död. 
Vilhelm Moberg har med sin roman skapat en varm skildring av emigranten Albert Carlssons stund på jorden.

Din stund på jorden är en av Vilhelm Mobergs sista romaner. Den kom ut 1963, fyra år efter den sista boken i utvandrarserien. Även om romanen inte tillhör utvandrarserien finns här många likheter och kan läsas som en fristående fortsättning.
