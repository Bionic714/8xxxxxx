Christer Lundberg – Gräspojken

Gräspojken är en fiktiv uppväxtskildring som tar sin början i mitten av 1980-talet. Huvudpersonen, Kalle, är en tolvårig pojke med en tonårings sexdrift. Han bor i Göteborg tillsammans med sin lillebror Björn, pappa Tomas som dricker för mycket och mamma Bodil som helst av allt vill vara någon annanstans än med familjen.

En dag upptäcker Kalle en främmande ljusgrön stjälk bredvid monsteran i fönstret. Ett frö från nymfparakiten Aslans matskål har hamnat i blomkrukan. Efter viss efterforskning upptäcker han att plantan är av sorten Cannabis Sativa. Kalle förstår att det finns mer i livet än sex och, inspirerad av tv-serien Miami Vice, bestämmer han sig för att börja odla marijuana.

Flickvän, pånyttfödd morsa och knarkkung. Kalle upptäcker snart att rollen som Majornas 12-årige Tony Montana inte är helt oproblematisk. Smutsiga pengar har en tendens att locka till sig uppmärksamhet från fel sorts människor ...

Christer Lundberg, född 1974, är programledare för det självbetitlade programmet Christer i P3. Christer har en historia som jeansförsäljare, fjällvandrare och reporter åt Siewert Öholm. Han har också gjort en dokumentärfilm om kyssar, tävlat i judo och belönats med Sveriges Radios språkpris. När han inte sitter i radio eller tävlar i På spåret sjunger han i syntpopbandet Universal Poplab. 2009 var han programledare för Musikhjälpen i SVT.

Författaruppläsning    C:a 10 tim
