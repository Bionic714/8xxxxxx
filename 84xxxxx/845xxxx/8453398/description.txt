Tarharyhmä oli vuonna 1990 perustettu ja vuonna 1995 toimintansa lopettanut helsinkiläinen poprock-yhtye. Maija, Minna ja Isa-Eerika soittivat lastenlauluja ym. kadulla soittiminaan akustinen kitara ja tamburiini. Jossain vaiheessa he päättivät, että jatkaisivat juttua syksyllä sähköisenä. Harjun nuorisotalolta he saivat yhtyeeseensä rumpalin. Ensimmäiset demonauhat äänitettiin vuonna 1991. Yhtyeen levy-yhtiönä toimi Poko Rekords. Muutama englanninkielinen demo-kappale tehtiin 1990-luvun puolivälin jälkeen Japanin markkinoita ajatellen. Japanissa oli tuolloin kova naisrockari- ja skandinaavibuumi. Ulkomaiden valloitusta ajatellen Tarharyhmä sai nimen Kindergarten (suomeksi lastentarha). Yhtye herättikin huomiota japanilaisissa levy-yhtiöissä, mutta Tarharyhmän englanninkieliselle levylle ei löytynyt julkaisijaa.
Toisen pitkäsoiton valmistuessa opinnot vetivät yhtyeen jäseniä erilleen, yhteistä aikaa soittamiseen ei enää tahtonut löytyä ja yhtyeen toiminta hiipui. Albumi Tappopoppia oli melkoisen menestynyt, mutta toinen pitkäsoitto Hysteerinen harmonia ei myynyt läheskään yhtä paljon. Albumista tehtiin vielä kesäpainos kahdella bonuskappaleella varustettuna. Yhtyeen tunnetuimpia jäseniä olivat myöhemmin menestykselliselle soolouralle lähtenyt Maija Vilkkumaa ja näyttelijä Minna Haapkylä.

-Wikipedia- 