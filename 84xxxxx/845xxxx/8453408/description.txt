Keba oli suomalainen 1980-luvun rock-yhtye.
Keba tuli julkisuuteen vuonna 1984 rockin SM-kilpailuissa, joissa monien etukäteen varmana voittajana pitämä Keba ja Kolmas nainen joutuivat tunnustamaan paremmakseen kouvolalaisen Peer Güntin. Kitaristi Asko Kallonen ja basisti J. P. Pulkkinen olivat aiemmin olleet Päät-yhtyeessä. Yhtye aloitti uransa katusoitolla. Alkuaikoina Keban keikoissa oli Sielun veljet -tyylistä energiaa yhdistettynä pop-herkkyyteen. Toisen albumin, Koko ajan go-go, aikaan yhtye kutsui tyyliään "herkäksi betoniksi". Toinen levy sijoittui Soundin vuoden 2005 kaikkien aikojan parhaiden suomalaisten albumien äänestyksessä sijalle 29. Yhtyeen kuuluisimmat kappaleet olivat "Kesä Espalla" ja "Piilopaikka".

Laulaja Ali Alikoski on myöhemmin tehnyt useita soolo-levyjä. Kallonen on toiminut musiikkibisneksessä ja Pulkkinen on ollut toimittajana Yleisradiossa ja julkaissut proosaa. Pete Parkkonen oli Keban jälkeen ensin Toni Rossi ja Sinitaivas -yhtyeessä ja sitten yhdessä Suomen suosituimmista rock-yhtyeistä, Zen Caféssa.

-Wikipedia- 