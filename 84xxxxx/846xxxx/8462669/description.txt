L'anime "Ransie la strega", tratto dal manga di Koi Ikeno "Tokimeki tonight" (in italiano Batticuore notturno), è stato realizzato nel 1983 dal regista Hiroshi Sasagawa. I disegni sono Toshio Okabe e il cartone animato è stato prodotto dalla Toho Animation.
Ransie Lupescu è un'adolescente come tante altre, che in realtà fa parte di una famiglia un tantino strana. Infatti il padre (Boris) è un vampiro e la madre una donna lupo (Schila), che pur di coronare il loro sogno d'amore hanno abbandonato il Regno Supremo (governato da Satana e abitato da ogni sorta di creatura infernale), per abitare sulla terra.
La famiglia Lupescu (di cui fanno parte Ronnie e il pappagallo Pag) nonostante le bizzarre abitudini (Boris ad esempio dorme in una bara, ma beve succo di pomodoro perché non si ricorda più come si succhia il sangue; e Schila si trasforma in lupo tutte le volte che c'è la luna piena, diventando isterica più del solito) è costretta a mantenere il segreto sulla propria identità, poiché qualunque essere umano che ne venisse a conoscenza dovrebbe morire secondo le dure leggi di Satana. Per questo i Lupescu vivono una vita appartata, almeno fino a che la giovane Ransie inizia le scuole superiori. Qui la ragazza conosce il bello e tenebroso Paul, disinteressato a tutto tranne alla madre e alla box (sport in cui ha stoffa da vendere), e se ne innamora perdutamente. Ransie la stregaQuesto sentimento inaspettato procura alla dolce Ransie giornate avventurose, buffe e soprattutto un mondo di guai; primo fra questi la ricca e viziata Lisa, figlia di Thomas Thomson, un omone tanto grosso quanto tenero, che sogna di poter sposare un giorno la bella Ania (madre di Paul). Anche Lisa è innamorata di Paul Cabol, perciò in perenne conflitto con la nostra Ransie (le loro continue baruffe sono proprio spassose). Sebbene Lisa sia una smorfiosa di tutto punto (e in certe situazioni davvero molto perfida) e le escogiti a più non posso per mettere i bastoni fra le ruote a Ransie, i suoi tranelli le si ritorcono contro, diventando motivo di tante risate, che tutto sommato spezzano momenti di romanticismo altrimenti eccessivo e monotono. Paul Cabol - Ransie la stregaSolo durante la sua prima litigata con Lisa Ransie scopre i suoi poteri (fino ad allora inesistenti), che le permetteranno di trasformarsi in tutto ciò che morde (persone, animali e cose. Anche se le è vietato di trasformarsi in oggetti animati), per poi ritornare alla sua immagine con un semplice starnuto. Ciò sarà motivo di grande gioia e di festeggiamenti per i suoi genitori (sempre intenti a litigare): più tardi la stessa gioia si trasformerà in preoccupazione quando scoprono che la loro dolce bambina si è innamorata di un umano. Le creature degli inferi non possono sposare gli esseri umani, per questo i due si oppongono a questo sentimento. Soprattutto Schila si intromette nella vita sentimentale di Ransie, costringendo (a suon di botte e minacce…) il povero Boris a pedinare di nascosto la figlia. Lui cercherà di far ragionare la moglie ma senza successo, quindi si troverà costretto ad assecondarla (certo anche un po' per vigliaccheria) e a subire i nefasti effetti della luce. Ma Boris comprende bene i sentimenti della ragazzina, quindi cerca di proteggerla e di esserle di conforto. Schila, però, ostacola l'amore dei due solo perché spinta dal suo amore materno, credendo di agire per il meglio. Ma si ricrederà quando, una notte di luna piena, dopo essersi trasformata in lupo mannaro, si avventa su Paul con l'intento di ucciderlo. Ransie per salvare il suo amato vi si frappone ricevendo il morso mortale della madre. Nel vedere la figlia adagiata inerme a terra Schila crede di impazzire dal dolore, ma fortunatamente tutto si risolverà nel migliore dei modi. Un altro antagonista sarà il Principe Aron, figlio di Satana, che si è innamorato perdutamente di Ransie e che pertanto ostacolerà la giovane coppia in molti modi e abusando della sua magia.
Ransie e Paul possono amarsi liberamente solo quando quest'ultimo scopre involontariamente il segreto di Ransie (per salvare un bambino da una morte certa è costretta a trasformarsi proprio davanti agli occhi del ragazzo). Quindi la famiglia Lupescu per salvare Paul deve fare ritorno al Regno Supremo, ma Paul che nel frattempo si scopre innamorato di Ransie, non potendo sopportare l'idea di perderla, decide di seguirla nel macabro mondo. Dove i due vengono catturati dalla nave dei condannati per essere giustiziati. Boris e Schila, forti della lealtà di Paul supplicano Satana di non uccidere i due ragazzi e di dar loro una seconda possibilità, facendosi garanti della loro vita. Così l'inflessibile sovrano, dopo aver messo alla prova il giovane, lascia in vita gli innamorati, intimandoli di non mettere più piede nel suo regno. Dopo di che per Ransie e Paul i giorni trascorrono lieti nonostante l'instancabile presenza di Lisa. Paul e Ransie Finché Boris (al quale fu affidato da Satana in persona il compito di ritrovare il suo primogenito disperso nella terra e riconoscibile solo grazie ad una macchia cutanea a forma di stella sotto l'ascella) scopre proprio sotto l'ascella di Paul la stella, quindi Paul è il Principe disperso. Perciò il ragazzo sarà condotto davanti a Satana, il quale si mostrerà più che benevolo nei suoi confronti. Ma proprio sul più bello Paul negherà la sua parentela con Satana, affermando di essersi procurato quel segno durante un incontro di pugilato:potete immaginare la delusione di Satana e dei Lupescu! Una volta giunti di nuovo sulla terrà il giovane scopre dalla madre di aver avuto quella macchia fin dalla nascita. Dunque si conclude il cartone animato con Paul che, puntualmente in ritardo alle lezioni, sta per rivelare a Ransie la natura della stella, ma l'interruzione di Lisa lascerà cadere l'argomento.
"Ransie la strega" è un anime molto divertente, che sa affrontare in modo ironico tematiche molto profonde. Tra queste l'importanza di accettare l'altro per quello che è senza discriminazione alcuna, oppure l'importanza di una famiglia unita (compreso un rapporto di fiducia tra genitori e figli e un reciproco dialogo). Senza dimenticare il coraggio e l'altruismo dimostrato da Ransie in molte occasioni. Come nell'episodio in cui Ransie pur di rendere piacevole l'unico giorno di vacanza del Gigante Pierone (afflitto dal mal d'amore per Lisa), rinuncia al suo primo appuntamento con Paul.
Il manga è stato pubblicato in Giappone nel novembre del 1982 dalla rivista Ribon della Shueisha. Mentre in Italia il primo volume è uscito nel 2002 sul mensile Shot della Star Comics, conclusosi recentemente con il volume speciale "Nei pressi di una stella".