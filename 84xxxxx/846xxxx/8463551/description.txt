Husbonden – piraten på Sandön är en svensk miniserie i tre avsnitt från 1989 i regi av Kjell Sundvall. Huvudrollen som Peter Gothberg spelas av Sven Wollter, men även Helena Bergström och Katarina Ewerlöf har viktiga roller som hans döttrar Dora och Karolin. Serien bygger på ungdomsromanen Husbonden av Mats Wahl från 1985. Manuset skrevs av Mats Wahl tillsammans med Kjell Sundvall och Peter Mokrosinski och musiken är skriven av Björn J:son Lindh. Serien hade TV-premiär den 26 september 1989 och gick i repris 1994.


HANDLING: 
Gotland 1815: 14-årige Kalle och hans två lillasystrar Karin och Lisen har precis förlorat båda sina föräldrar och tvingas leva på olika ställen. Kalle hamnar hos den lokale prosten i Bunge och hans familj, vilket drängen Oscar inte alls är så förtjust i. Och när tre silverskedar blivit stulna riktas misstankarna mot Kalle. När han och Oscar senare ska gå och lägga sig upptäcker han skedarna bland sina ägodelar och rymmer från gården och hamnar i byn. Dagen efter får han se att prosten och Oscar också kommer in till byn så han gömmer sig inne i handelsboden. Där råkar han höra när Dora och Karolin frågar handelsmannen efter en dräng som kan hjälpa till över vinter och Kalle tar tillfället i akt och anmäler sig frivilligt. De tar med honom hem till Gotska Sandön och deras far Peter Gothberg, som dock blir lite besviken över att de inte kunde hitta någon större och starkare.
Vid ett skeppsbrott försöker Peter och hans döttrar att rädda sjömännen, och ber Kalle att springa hem för att hämta filtar. Men när han kommer tillbaka igen ser han hur Karolin dödar den ena av sjömännen. Då börjar Kalle att inse att hans husbonde är en sjörövare som tillsammans med Dora och Karolin lever på att döda skeppsbrutna sjömän och stjäla deras last. Kalle börjar att ifrågasätta det riktiga i sin husbondes leverne och när de tror att Kalle inte är närvarande börjar de prata om honom...


MEDVERKANDE:
Sven Wollter som Peter Gothberg
Helena Bergström som Dora Gothberg
Anton Glanzelius som Kalle Alyhr
Katarina Ewerlöf som Karolin Gothberg
Gun Arvidsson som Elin
Lennart Hjulström som prosten
Margreth Weivers som prästfru
Tord Peterson som länsmannen
Lars Dejert som drängen Oscar
Sten Ljunggren som sjöman
Åke Lindman som skeppare