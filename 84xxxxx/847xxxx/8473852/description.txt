Thomas de Stoomlocomotief tuft al heel wat jaren over de rails op het (fictieve) Britse eiland Sodor. Na de boeken van Rev. W.V. Awdry, die gepubliceerd werden van 1945 tot 1972, en die van zijn zoon Christopher, die in 1983 de serie voortzette, volgde de tv-serie die Britt Alcroft en haar echtgenote Angus Wright produceerden. De populariteit van Thomas is nog altijd ongekend, maar het feit dat de serie op DVD verscheen, heeft de bekendheid van de blauwe nuttige locomotief en zijn vriendjes zeker geen kwaad gedaan. De er slim op inspelende speelgoedindustrie heeft er ook voldoende aan verdiend, waarbij vooral het feit dat er steeds nieuwe karaktertjes geïntroduceerd worden die vervolgens als speelgoedmodellen beschikbaar komen, een uitstekende zet is. De korte verhaaltjes worden af en toe aangevuld met een film. De Amerikaanse productie ‘Thomas and the Magic Railroad’ (‘Thomas en de magische spoorbaan’) was niet echt een succes, omdat het verhaal meer om de acteurs draaide, maar de een uur durende film ‘Thomas de stoomlocomotief: Attentie, alle treinen!’ bleef een stuk dichter bij de serie en viel goed in de smaak. Nu is er ‘Thomas de Stoomlocomotief – De held van het spoor’ (‘Hero of the Rails’).
Het eerste wat de kenners van de ‘oude’ serie op zal vallen is de toepassing van CGI. De gezichtjes van de locomotieven zijn nu veel expressiever. Ondanks dat dat even wennen is, is het wel een verbetering! De makers zijn er in geslaagd toch heel dicht bij de originele Thomas avonturen te blijven. De dikke controleur heeft ook meer bewegingsvrijheid gekregen. Wat verder afwijkt is dat de locomotieven zelf een stem hebben gekregen. Het is dus niet meer de voice-over (in de Nederlandse versie treinenliefhebber Erik de Zwart) die alle stemmen doet, maar verschillende stemacteurs. Prima gedaan!
In ‘De held van het spoor’ moeten de locomotieven op het eiland Sodor samenwerken met de vervelende Spencer. Spencer is weliswaar een prachtige, snelle, hypermoderne locomotief, maar hij heeft een paar nare karaktertrekken: hij is arrogant en onvriendelijk. Wanneer hij Thomas uitdaagt voor een race, komt Thomas per ongeluk op een oud zijspoor terecht. Daar ontdekt hij een verlaten, kapotte Japanse stoomlocomotief, die zichzelf Hiro noemt. Aanvankelijk is Thomas wat angstig, maar al snel hangt hij aan Hiro’s lippen als die hem zijn levensverhaal vertelt. Hiro blijkt ooit de ‘held van het spoor’ te zijn geweest, maar nu is hij alleen maar bang dat hij naar de schroothoop moet. Maar daar steekt Thomas natuurlijk een stokje voor! Thomas is vast van plan Hiro te redden. Hij geeft hem steeds nieuwe onderdelen, zodat Hiro weer kan rijden. Als dat eenmaal gelukt is, kan de dikke controleur hem immers niet naar de schroot brengen? Maar jammer genoeg voor Thomas zit die vervelende Spencer hem dwars.