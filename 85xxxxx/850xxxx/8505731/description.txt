Vem tror du på?
Dokumentär om familjen Friedman, en typisk New York familj som är judar i övre medelklassen. Men så börjar anklagelser riktas mot familjen som får världen att vändas upp och ner för alla.

2003 års bästa dokumentär är utan tvekan The Friedmans. Det är dokumentärfilm när den är som allra starkast. The Friedmans nominerades till en Oscar, i kategorin bästa dokumentär, då Michael Moore vann med Bowling for Columbine. 

Från början var det tänkt att Jarnecki skulle göra en film om David Friedman som är framgångsrik clown för småbarn i New York. Men så började det uppdagas för dokumentärfilmaren att Davids familj och dess söndersplittring var långt mer intressant. 

När man kastas in i familjen Friedmans öden blir man efter ett tag osäker på om det är verkligheten som överträffar dikten och vad som i så fall är verkligheten, sanningen? Förvirringen är total och späs på av rykten och lögner av bland annat advokater, psykologer och media. Vem ska man tro på? Jarnecki har lyckats fånga familjen Friedmans på ett fullständigt fängslande sätt.

Skrämmande intimt och väldigt plågsamt att titta på är denna inblick i en familjs totala sönderfall. 

Vad som gör filmen så nära är att man fått tillgång till familjens egna video- och super8-filmer från tiden då allt gick snett för familjen. Det är delvis i form av Davids videodagbok. Tankar om vad som händer under en period av enorm press varvas med raseriutbrott och mer lättsamma stunder som festmåltider. 

Obehagligt men ändå ytterst sevärt.