Sappho är en ung begåvad manusförfattare som gift sig med den nitton år äldre änklingen Gavin. Hon har även blivit styvmor till hans två barn. Något som får ödesdigra konsekvenser. För att undvika en gruvlig konflikt med sin styvdotter lämnar Sappho sina dagböcker i sin mors vård, med uppmaningen att INTE läsa dem. Vilket modern Emily naturligtvis gör, hon är Freudiansk psykoanalytiker och tar uppmaningen som en invit. Därtill diskuterar hon innehållet med sin Jungianske granne och älskare. 

Med intelligent humor driver Fay Weldon med psykoanalysens olika riktningar. Men mest av allt är det en klok, övertygande och engagerande berättelse om ett modernt familjedrama, skriven med författarens typiskt sardoniska touch. 