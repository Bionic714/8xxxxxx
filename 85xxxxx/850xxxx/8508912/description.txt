L'anime riprende in chiave parodistica e comica il poema epico cinese Saiyuki, pubblicato per la prima volta anonimo nel 1590 e conosciuto in Italia, dov'è pubblicato dalla casa editrice Adelphi, col titolo di Lo scimmiotto: rappresenta pertanto una satira contemporanea sul contenuto della storia narrata dal testo scritto.
Goku (pronunciato Gokò) è una scimmietta super forte (il Re-Scimmia della leggenda) che si comporta come un bimbetto dispettoso, isterico, egoista e cocciuto come un mulo; inizialmente a capo d'una banda di scimmie-banditi, si ritroverà a dover accompagnare un monaco buddista a recuperare alcuni testi sacri conservati in India. Nato da una pietra posta sulla cima d'una montagna, viene imprigionato temporaneamente dal Buddha in persona dopo il suo tentativo di scalata al cielo.
Fanno parte del gruppo anche un folletto di palude e uno spirito suino; ed è così che Gokò, il reverendo Sanso, il maiale Hakkai ed il kappa Sagoyo (qui trasformato per l'occasione in un avido cercatore di tesori munito di pala e sempre pronto a scavar buche), nonché la fatina rosa Tatsuko, s'incamminano per il loro lungo viaggio, iniziando ad affrontar mostri e pericoli d'ogni sorta per poter giunger a termine della loro missione. A partir da ora Gokò diviene un personaggio amante della giustizia.