Den här gången skriver Ranelid en amerikansk Vietnamdesertörs historia. David Saxon, som desertören heter, skriver på nätterna i vaxdukshäften. Han kan inte sova. Nätterna ägnar han åt självrannsakan. Vad var han del av? Vad flydde han från? Hans rannsakan är politisk och privat. David förnekades av sin familj, när han flydde kriget. Hans bror dog i Vietnam. Hans mor dog många år senare, men David var inte välkommen till begravningarna. Även hans fru förnekar honom. David gifte sig tidigt och hade två döttrar när han kallades in till kriget. Döttrarna har inte fått hans brev, de har fått leva i skam över fadern som flydde familjen och landet. 