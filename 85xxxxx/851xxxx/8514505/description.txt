Günter Grassin luomaan tarinaan perustuva ja Volker Schlöndorffin ohjaama Peltirumpu on elokuva, joka haastaa katsojan miellyttävällä tavalla. Tätä elokuvaa ei näet voi lähestyä helposti olkiaan kohautellen. Ja vaikka niin tekisikin, voi vain todeta, että kyseessä on mestariteos.

Pieni ja superlahjakas David Bennent on pääosassa esittäessään Oskaria, joka kolmivuotiaana saa lahjaksi peltirummun. Samaan aikaan hän huomaa aikuisten maailman olevan täynnä välinpitämättömyyttä, katkeruutta ja epämiellyttäviä asioita, jolloin hän päättää olla kasvamatta isoksi. Siitä alkaakin Oskarin suuri tarina maailman melskeiden keskellä Danzigin kaupungissa, kun toinen maailmansota syttyy. Natsit vyöryvät Danzigiin lyöden puolalaisten vastarinnan, mutta Oskar jatkaa peltirumpunsa paukuttamista hämmästyttäen kirkkaalla kiljunnallaan, joka pystyy rikkomaan lasia.

Peltirumpu on kiistaton klassikko, joka on voittanut parhaan ulkomaisen elokuvan Oscarin ja Cannes’n Kultaisen palmun. Aikoinaan hälyä nostivat elokuvan kyseenalaiset ja kursailemattomat seksikohtaukset, joissa nähtiin olevan rinnastuksia pedofiliaan. Kohu on kuitenkin taakse jäänyttä elämää, joten mieleenpainuvimpana asiana elokuvasta jäljelle jää Oskarin rummutuksen vaikutus, kun natsien puoluekokous muuttuu tanssimisen riemuksi ja Oskarin lähimmät ihmiset joutuvat yksi kerrallaan kohtaamaan kuoleman.

Peltirumpu on sekoitus sotaa, draamaa ja jopa fantasiaa. Se on realismiin sekoitettu satu, joka kulkee läpi historian suurten ja kammottavien vuosien osoittaen, että lapsenmielisyydelläkin on aina paikkansa maailmassa. Rakennukset romahtavat, aatteet tuhoutuvat ja epätoivo on valloillaan… mutta yhä Oskar soittaa peltirumpuaan.

-Leffatykki-

No kun en tätä täältä mistään löytänyt, niin nyt on.