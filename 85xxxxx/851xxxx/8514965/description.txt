Una ragazza di nome Karin Aoi viene mandata 100 anni nel passato (corrispondente ai giorni nostri) per modificare la storia. Karin è una DNA Operator ed il suo compito è quello di evitare che Junta Momonari diventi il Mega Playboy. Nel futuro da cui lei proviene c'è un grave problema di sovrappopolazione: il Mega Playboy, durante la sua vita, ha avuto un figlio da ognuna delle sue 100 mogli. I figli maschi, a loro volta, hanno avuto 100 figli e nel giro di breve tempo la popolazione mondiale è cresciuta in maniera esponenziale.
Dopo aver localizzato il bersaglio si meraviglia che Junta debba diventare il Mega Playboy. Junta infatti ha un grosso problema, se vede una ragazza anche solo in lingerie o ne sfiora il corpo (nonostante la ragazza sia vestita) non riesce a trattenersi dal vomitare. Solo una ragazza non scatena in lui questo effetto: Ami Kurimoto, amica d'infanzia, che si può definire maschiaccio nel comportamento e che lui non considera una ragazza. Proprio a causa di questo grosso dubbio decide che prima di agire deve verificare l'identità di Junta e per questo lo invita in un bar per raccogliere informazioni su di lui nel modo più diretto ed immediato. Lì gli racconta la sua missione e verificati i dati completa la sua missione sparandogli un apposito proiettile inibitorio.
Immediatamente scappa via e torna nel nascondiglio della navicella del tempo contenta di aver già completato la sua missione. Lì si accorge però di aver portato via dal futuro il proiettile sbagliato e, facendo fare all'intelligenza artificiale di bordo una verifica, risulta che c'è una percentuale del 120% che questo errore provochi il risveglio del Mega Playboy. Questa notizia sconforta molto Karin che decide di osservare per un po' il comportamento di Junta.
Qualcosa in lui effettivamente è cambiato: in situazioni dove c'è qualche ragazza da proteggere Junta si trasforma nel Mega Playboy e la sua forza e coraggio aumentano; tale effetto però dura solo pochi minuti e in breve Junta torna allo stato precedente, con il relativo problema. Nelle sue osservazioni Karin nota che c'è una ragazza che riesce a non scatenare il Mega Playboy, ma anzi riesce a bloccarlo e far tornate in sé Junta: questa ragazza è Ami e per questo Karin cerca di compiere la missione per cui era stata inviata cercando di far mettere insieme i due ragazzi.