Il protagonista è Takoro, un alieno dall'aspetto simile a un polpo rosa proveniente da un lontano pianeta chiamato Tako. Takoro è il vice-sceriffo della polizia locale che sta inseguendo un gruppo di pericolosi criminali intergalattici, quattro piovre nere che si fanno chiamare i Fratelli Piovra. Durante il suo inseguimento, il mezzo delle piovre nere precipita sulla Terra e così anche il povero Takoro: l'astronave precipita in America, per la precisione a San Francisco, nella casa di uno strambo inventore e della sua famiglia. Qui Takoro spiega chi è e il motivo della sua missione: non se ne andrà dalla Terra fino a quando non avrà catturato i Fratelli Piovra e li avrà riportati in catene sul suo pianeta. Qui Takoro ha un'idea: farsi aiutare dal giovane Linn, un ragazzino di 12 anni, nella sua missione. Grazie ad uno speciale raggio che solo Takoro può emettere, Linn in un batter d'occhio si trasforma in Muteking, uno straordinario guerriero intergalattico che combatte su un paio di pattini a rotelle e che riesce a mandare all'aria i piani di conquista che i Fratelli Piovra hanno nei confronti del pianeta Terra e dei suoi abitanti.
Dopo tante peripezie, Takoro riuscirà a catturare i fratelli Piovra ma tuttavia è triste perché costretto ad abbandonare quella che per lui era una famiglia.
Il capo della polizia del suo pianeta ha però una sorpresa in serbo per lui: come premio per i suoi sforzi, a Takoro viene affidato un incarico speciale sulla Terra, in modo da poter stare per sempre con il suo migliore amico Linn.
