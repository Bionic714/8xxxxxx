The Bourne Identity è un film del 2002 diretto da Doug Liman. Liberamente tratto dal romanzo Un nome senza volto di Robert Ludlum del 1980, racconta la storia di un uomo misterioso, che non ricorda nulla del proprio passato ma che è oggetto di una caccia inesorabile per eliminarlo.

Svegliatosi privo di memoria su di un peschereccio italiano che l'aveva recuperato nel Mar Ligure, un giovane uomo sbarca ad Imperia ed inizia la ricerca della propria identità partendo dal numero di un conto bancario, rinvenuto in un piccolo proiettore laser estrattogli, da un impianto sottocutaneo, da Giancarlo, un pescatore capace di essere anche infermiere e cuoco.

Si dirige quindi a Zurigo, dove è la sede della banca Gemeinschaft, e nella cassetta di sicurezza a lui intestata trova un'ingente somma di denaro, alcuni passaporti di varie nazionalità, tutti recanti la propria foto e intestati a nomi diversi, e una pistola. La patente francese è intestata a Jason Bourne, e reca l'indirizzo di Rue du Jardin, a Parigi. Ricercato dalla polizia svizzera per aver picchiato, la sera precedente, due agenti che volevano arrestarlo per vagabondaggio, Bourne si rifugia nell'ambasciata degli Stati Uniti d'America dove un funzionario cerca di arrestarlo, ma Bourne sfugge all'arresto e fortunosamente riesce a scappare da un'uscita di emergenza.

Sulla strada incontra una giovane ragazza tedesca, Marie, che aiuta Bourne a raggiungere in auto la residenza parigina, dove s'imbatte nel primo di una serie di sicari incaricati di ucciderlo: Alexander Conklin, il direttore di una segreta squadra di assassini della CIA chiamata Treadstone – della quale Bourne ha fatto parte – considera Bourne "bruciato", e temendo che possa compromettere le attività della sua squadra segreta, è deciso ad impedirglielo facendolo eliminare. Conklin fa così convergere nella capitale francese tutti gli agenti europei a sua disposizione, mettendosi d'accordo con la giovane Nicky, agente che gestisce la sede parigina di Treadstone...