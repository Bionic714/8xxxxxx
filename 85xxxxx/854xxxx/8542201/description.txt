Pat Mizuhara (Yūki Mizuhara nell'originale) vorrebbe frequentare l'università, diventare veterinaria ed andare a lavorare in Africa; ha però l'hobby del baseball, a cui gioca soltanto per tenersi in forma. Durante i suoi allenamenti è notata da Tetsugoro Iwaka, un grande campione ormai sul viale del tramonto, che non ha ancora appeso il guantone al chiodo solamente perché non ha ancora trovato un degno erede. E chi lo potrebbe sostituire sembra proprio essere Pat, dotata di un raro talento naturale, ma per fare entrare la ragazza in squadra, Tetsugoro dovrà affrontare una serie di problemi: se convincere il proprietario della squadra e l'allenatore può sembrare difficile, se fare modificare il regolamento per permettere ad una donna di giocare in una squadra maschile può essere quasi impossibile, l'osso più duro è proprio Pat, che all'inizio non ha intenzione di diventare una giocatrice professionista. Iwaka però persevera e alla fine riesce a spuntarla: Pat entra in squadra e il regolamento viene cambiato.
La ragazza viene inizialmente affidata a Yoko, un ragazzone delle riserve, grande e grosso, dal carattere burbero, ma dal grande cuore e con il suo aiuto nell'allenarsi Pat comincia ad irrobustirsi e ad imparare i trucchi del mestiere. E proprio Yoko una notte fa un sogno, così vivido da sembrare quasi reale: vede Pat effettuare un lancio incredibilmente complesso ed imprendibile, una palla con un effetto imprevedibile che annienta il battitore e che porta alla vittoria la squadra. Da quel momento il "lancio del sogno" diventa per Yoko quasi un'ossessione: Pat si sottopone ad un duro allenamento per poterlo eseguire, prima con Yuko, poi con lo stesso Iwaka quando Yoko viene ceduto ad un'altra squadra. Il "lancio del sogno" prima di poter essere perfezionato deve però rimanere segreto e Pat sarà costretta a mentire a tutti, compagni ed avversari, negando la sua esistenza, fino a condurre Yuko, ormai estromesso da ogni squadra, alla rovina e quasi alla follia. Nonostante che tutto il mondo del baseball lo derida e lo consideri un povero visionario, Yuko infatti sa che il "lancio del sogno" esiste veramente e che lui è l'unico a poterlo ribattere e a sconfiggere Pat.