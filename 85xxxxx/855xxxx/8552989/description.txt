Ambientato in una non meglio definibile era preistorica in cui gli esseri umani convivono con i dinosauri, Ryu è un bambino dalla pelle chiara, perciò completamente diverso dal resto della sua gente che è invece di pelle scura, e per tale ragione viene discriminato ed abbandonato a se stesso. Il piccolo viene trovato da una amorevole scimmia di nome Kitty e cresciuto come se fosse un proprio figlio.
Divenuto un giovane adulto, non può fare nulla per difendere la propria madre adottiva attaccata ed uccisa dal terribile tirannosauro con un occhio solo chiamato Tirano. Per sconfiggerlo, vendicare Kitty e ricongiungersi finalmente con la propria vera madre, Ryu decide di intraprendere un lungo e difficile viaggio, al quale si unirà anche la bella Rhan, la quale a sua volta è alla ricerca del fratellino Dom, separato da lei in tenera età.