Il Kenshiro di questa serie è ben diverso da quello che siamo abituati a conoscere, taciturno ed a tratti scostante, seppur di buon cuore. Lo zio di Kenshiro è infatti spavaldo, molto sicuro di sé e quasi attaccabrighe. Pur essendo di buon cuore, i suoi migliori amici sono i membri del Chinpan, un sindacato del crimine di Shangai, mentre la sua fidanzata, Yuling Han, è sorella del boss del Chinpan. Il Kenshiro degli anni '30, inoltre, fuma come un dannato ed è già padrone di quasi tutte le tecniche di Hokuto, a differenza del Kenshiro originale che riesce ad utilizzarle solo dopo che gli incessanti combattimenti ne avranno temprato lo spirito.


Tai-Yan Zhang, successore della scuola Cao di Hokuto


Yuling Han, la fidanzata di Kenshiro
I suoi avversari, però, sono simili a quelli della serie precedente (a parte i mafiosi di un clan rivale, il Fiore Rosso, che sono ben poca cosa per Kenshiro), il maestro di Hokuto è costretto a combattere contro i 3 discendenti delle tre sette minori di Hokuto: la scuola Sun (la quale fa ampio utilizzo della telecinesi e permette ai suoi adepti di dislocare i propri punti di pressione), la scuola Cao (la cui specialità sono i colpi che riescono a dominare la psiche dell'avversario) e la scuola Liu (scuola che ora si chiama Hokuto Ryukaken, ovvero l'arte assassina di Hokuto e che in futuro si chiamerà Hokuto Ryuken:[1] infatti è la scuola di Kaio, Hyo e Han, addestrati dal maestro Jukey, il cui discendente assomiglia in tutto e per tutto a Raoul.
La suddivisione della Divina Arte in 3 sette viene motivata con la storia della Cina: durante il periodo dei Tre Regni (220-280 d.C.), l'impero cinese si divise in tre regni distinti, Shu, Wei e Wu; la scuola di Hokuto, non sapendo chi avrebbe riunificato il paese alla fine, generò una scuola minore per ciascun territorio; queste presero i loro nomi (Sun, Cao e Liu) dai cognomi dei 3 condottieri più importanti, Sun Quan, Cao Cao e Liu Bei.
Kenshiro Kasumi incontra inoltre Bai Feng e Fey Yan, praticanti della Sacra Scuola della Croce del Sud. Non legata a Nanto Seiken della prima serie (nonostante un'errata traduzione della Panini faccia pensare ciò), è piuttosto una derivazione della Scuola Liu di Hokuto, creata da Rui Ying con lo scopo di sconfiggere il successore della Divina Scuola di Hokuto.
Nell'ultima parte della storia, Kenshiro affronterà Zong-Wu Liu, successore della Scuola Liu di Hokuto; il loro duello è in realtà determinato non solo dal loro destino, ma dalle regole di Hokuto: quando la Divina Scuola di Hokuto non ha successore il maestro della Scuola Liu ottiene il titolo; inoltre, il successore della scuola madre deve battersi con il maestro della scuola derivata per ricevere la piena approvazione del Cielo; questo duello è chiamato il Rito del Dono Celeste, e viene controllato dal Drago dai Cinque Artigli, nume tutelare dell'imperatore cinese e di Hokuto; il vincitore deve ricevere in eredità la storia e le tragedie dei suoi predecessori da una statua di divinità femminile (è la stessa che il Kenshiro del mondo post-atomico cercherà nella seconda parte della storia originale, a cui questa parte si ricollega).
Un altro personaggio è Yasaka (in ebraico "colui che vede Dio"), un enigmatico praticante della Scuola Lunare di Seito, da cui Shuken, fondatore della Divina Scuola di Hokuto, rubò i colpi mortali basati sui punti di pressione; Yasaka nutre un feroce odio verso i discendenti di Hokuto di tutte le scuole, compreso Fei Yan Liu, esperto della Scuola della Croce del Sud, variante non autorizzata della Scuola Liu di Hokuto