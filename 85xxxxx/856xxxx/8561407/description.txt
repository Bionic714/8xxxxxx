30 000 anni fa sulla Terra esistevano due grandi imperi, Mu e Atlantide, che si combattevano per il predominio sul pianeta. La guerra fu tremenda e generò un cataclisma che portò alla distruzione dell'impero di Mu che sprofondò nell'oceano con tutti i suoi abitanti. Anche Atlantide però uscì sconfitta dalla guerra, visto che lo stesso cataclisma scagliò l'intero continente nello spazio.
Ora Atlantide, viaggiando nello spazio come un'enorme astronave, si sta avvicinando di nuovo alla Terra: i suoi abitanti sono rimasti addormentati per tutti questi secoli in attesa di riprendere la guerra e le sue truppe sono già sul pianeta in avanscoperta. A questo punto scatta però il piano di emergenza che l'antico re di Mu (ora reincarnatosi in una grande balena bianca) aveva concepito. Aiutato dalla figlia Madora, che per sopravvivere in tutti questi secoli si è trasformata in una cyborg, e dalle cinque reincarnazioni dei suoi più valorosi guerrieri, il re di Mu dovrà affrontare battaglie cruente per sconfiggere definitivamente Zarkon, malvagio imperatore di Atlantide.