Mobile Suit Gundam (機動戦士ガンダム Kidō senshi Gandamu?, letteralmente 'Gundam il guerriero corazzato mobile') è una serie anime televisiva giapponese scritta tra il 1978 ed il 1979 da Yoshiyuki Tomino e dallo staff creativo della Sunrise con lo pseudonimo di Hajime Yatate, successivamente riadattata in forma di film, di romanzo e di manga.
Diretta dallo stesso Tomino e composta di 43 episodi, fu trasmessa per la prima volta in Giappone dal 7 aprile 1979 al 26 gennaio 1980. Capostipite della metaserie Gundam, appartiene alla linea temporale dell'Universal Century (UC). L'innovativo character design è opera di Yoshikazu Yasuhiko, il mecha design originale è di Kunio Okawara, mentre autore delle musiche è Takeo Watanabe.
La serie in Italia venne trasmessa per la prima volta nel 1980 su diverse tv locali e fu poi riproposta nel 2004, su Italia 1, con un nuovo adattamento più fedele all'originale.