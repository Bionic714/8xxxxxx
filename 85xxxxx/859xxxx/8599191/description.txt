"Nelikymppinen siivooja Maarit (Leea Klemola) etsii elämänsä rakkautta, mutta se vaikuttaa mahdottomalta. Hän kun on transseksuaali - entinen perheenisä Mauri, joka on vaihtanut sukupuolensa naiseksi. Kohtalon sattumasta hän kohtaa samanikäisen liikunnanopettajan Samin (Peter Franzén), joka luulee Maaritia psykoterapeutiksi. Sami vuodattaa tuskaansa vaikeasta avioliitostaan ja sosiologiksi kouluttautunut Maarit osoittautuu hyväksi kuuntelijaksi ja neuvonantajaksi. Samalla hän ihastuu "potilaaseensa" ja paljastaa suuren salaisuutensa. Samin reaktio on mieltä rohkaiseva; tämä ei tuomitse Maaritia luonnonoikuksi, vaan suhtautuu häneen ymmärtäväisesti ja lämmöllä. Pian heidän välilleen syntyykin suhde. Kerron sinulle kaiken herättää paljon ajateltavaa erityisesti seksuaalisuudesta ja sen stereotypioista. Maarit hyväksyy itsensä avoimesti sellaisenaan ja on huomattavasti tasapainoisempi omien tarpeittensa kanssa kuin useimmat tavalliset heterot. Hän on uhrannut koko entisen elämänsä seuratakseen sydäntään ja kaipaa ainoastaan muiden hyväksyntää ja tasaveroista kunnioitusta. Leea Klemola istuu rooliinsa joka tavalla täydellisesti ja hoitaa haasteensa upeasti. Hienosti onnistuvat myös muut näyttelijät. Edellisen ja samalla esikoiselokuvansa Cyclomania jo yli 10 vuotta sitten (2001) ohjannut Simo Halinen on kiistaton lahjakkuus. Täytyy vain toivoa, ettei seuraavaan leffaan hupene yhtä kauan aikaa. Niin vaikuttavaa ja hallittua työtä purevan käsikirjoituksenkin laatinut Halinen tekee. Kerron sinulle kaiken kerää takuuvarmasti monta Jussi-ehdokkuutta."

-Iltalehti-

Muistakaa jakaa!